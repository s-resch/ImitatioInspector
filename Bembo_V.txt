Crin d' oro, crespo e d' ambra tersa e pura,
ch' a l' aura su la neve ondeggi e vole,
occhi soavi e più chiari che 'l sole,
da far giorno seren la notte oscura,
riso, ch' acqueta ogni aspra pena e dura,
rubini e perle, ond'escono parole
sì dolci, ch' altro ben l' alma non vòle,
man d' avorio, che i cor distringe e fura,
cantar, che sembra d' armonia divina,
senno maturo a la più verde etade,
leggiadria non veduta unqua fra noi,
giunta a somma beltà somma onestade,
fur l' esca del mio foco, e sono in voi
grazie, ch'a poche il ciel largo destina.