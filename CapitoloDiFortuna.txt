con che rime giammai o con che versi
canterò io del regno di fortuna,
e de' suo' casi prosperi e avversi?
e come iniuriosa ed importuna,
secondo iudicata è qui da noi,
sotto il suo seggio tutto il mondo aduna?
temer, giovan battista, tu non puoi,
né debbi in alcun modo aver paura
d'altre ferite che de' colpi suoi;
perché questa volubil creatura
spesso si suole oppor con maggior forza,
dove più forza vede aver natura.
sua natural potenza ogni uomo sforza;
e 'l regno suo è sempre violento,
se virtù eccessiva non l'ammorza.
ond'io ti priego che tu sia contento
considerar questi miei versi alquanto,
se ci sia cosa di te degna drento.
e la diva crudel rivolga intanto
ver di me gli occhi sua feroci, e legga
quel ch'or di lei e del suo regno canto.
e benché in alto sopra tutti segga,
comandi e regni impetuosamente,
chi del suo stato ardisce cantar vegga.
questa da molti è detta onnipotente,
perché qualunche in questa vita viene,
o tardi o presto la sua forza sente.
costei spesso gli buon sotto i piè tiene,
gl'improbi innalza; e se mai ti promette
cosa veruna, mai te la mantiene.
e sottosopra e regni e stati mette,
secondo ch'a lei pare, e' giusti priva
del bene che agli ingiusti larga dette.
questa incostante dea e mobil diva
gl'indegni spesso sopra un seggio pone,
dove chi degno n'è, mai non arriva.
costei il tempo a suo modo dispone;
questa ci esalta, questa ci disface,
senza pietà, senza legge o ragione.
né favorire alcun sempre le piace
per tutt'i tempi, né sempre mai preme
colui che 'n fondo di sua rota giace.
di chi figliuola fussi, o di che seme
nascessi, non si sa; ben si sa certo
ch'infino a giove sua potenzia teme.
sopra un palazzo d'ogni parte aperto
regnar si vede, e a verun non toglie
l'entrar in quel, ma è l'uscir incerto.
tutto il mondo d'intorno vi si accoglie,
desideroso veder cose nove,
e pien d'ambizione e pien di voglie.
lei si dimora in su la cima, dove
la vista sua a qualunque uom non niega;
ma piccol tempo la rivolve e muove.
e ha duo volti questa antica strega,
l'un fero e l'altro mite; e mentre volta,
or non ti vede, or ti minaccia, or prega.
qualunque vuole entrar, benigna ascolta;
ma con chi vuole uscirne poi s'adira,
e spesso del partir gli ha la via tolta.
dentro, con tante ruote vi si gira
quant'è vario il salire a quelle cose
dove ciascun che vive pon la mira.
sospir, bestemmie e parole iniuriose
s'odon per tutto usar da quelle genti,
che dentro al segno suo fortuna ascose;
e quanto son più ricchi e più potenti,
tanto in lor più discortesia si vede,
tanto son del suo ben men conoscenti.
perché tutto quel mal ch'in voi procede,
s'imputa a lei; e s'alcun ben l'uom truova,
per sua propria virtude averlo crede.
tra quella turba variata e nuova
di que' conservi che quel loco serra,
audacia e gioventù fa miglior pruova.
vedevisi il timor prostrato in terra,
tanto di dubbii pien, che non fa nulla;
poi penitenzia e invidia li fan guerra.
quivi l'occasion sol si trastulla,
e va scherzando fra le ruote attorno
la scapigliata e semplice fanciulla;
e quelle ruoton sempre notte e giorno,
perché il ciel vuole (a cui non si contrasta)
ch'ozio e necessità le volti intorno.
l'una racconcia il mondo, e l'altro il guasta.
vedesi d'ogni tempo e ad ogni otta
quanto val pazienzia e quanto basta.
usura e fraude si godono in frotta
potenti e ricchi; e tra queste consorte
sta liberalità stracciata e rotta.
veggonsi assisi sopra de le porte
che mai, come s'è detto, son serrate
senz'occhi e senza orecchi caso e sorte.
potenzia, onor, ricchezza e sanitate
stanno per premio; per pena e dolore,
servitù, infamia, morbo e povertate.
fortuna il rabbioso suo furore
dimostra con quest'ultima famiglia;
quell'altra porge a chi lei porta amore.
colui con miglior sorte si consiglia,
tra tutti gli altri che in quel loco stanno,
che ruota al suo voler conforme piglia;
perché gli umor ch'adoperar ti fanno,
secondo che convengon con costei,
son cagion del tuo bene e del tuo danno.
non però che fidar ti possa in lei,
né creder d'evitar suo duro morso,
suo' duri colpi impetuosi e rei;
perché, mentre girato sei dal dorso
di ruota per allor felice e buona,
la suol cangiar le volte a mezzo il corso;
e, non potendo tu cangiar persona,
né lasciar l'ordin di che 'l ciel ti dota,
nel mezzo del cammin la t'abbandona.
però, se questo si comprende e nota,
sarebbe un sempre felice e beato,
che potessi saltar di rota in rota;
ma perché poter questo ci è negato
per occulta virtù che ci governa,
si muta col suo corso il nostro stato.
non è nel mondo cosa alcuna eterna:
fortuna vuol così, che se n'abbella,
acciò che 'l suo poter più si discerna.
però si vuol lei prender per sua stella,
e quanto a noi è possibile, ogni ora
accomodarsi al variar di quella.
tutto quel regno suo, dentro e di fuora,
istoriato si vede e dipinto
di que' trionfi de' qua' più s'onora.
nel primo loco, colorato e tinto,
si vede come già sotto l'egitto
il mondo stette subiugato e vinto:
e come lungamente il tenne vitto
con lunga pace, e come quivi fue
ciò ch'è di bel ne la natura scritto;
veggonsi poi gli assirii ascender sue
ad alto scettro, quand'ella non volse
che quel d'egitto dominassi piue;
poi, come a' medi lieta si rivolse;
da' medi a' persi: e de' greci la chioma
ornò di quello onor ch'a' persi tolse.
quivi si vede menfi e tebe doma,
babilon, troia e cartagin con quelle,
ierusalem, atene, sparta e roma.
quivi si mostran quanto furon belle,
alte, ricche, potenti; e come, al fine,
fortuna a' lor nimici in preda dielle.
quivi si veggon l'opre alte e divine
de l'imperio roman; poi, come tutto
il mondo infranse con le sue rovine.
come un torrente rapido, ch'al tutto
superbo è fatto, ogni cosa fracassa
dovunque aggiugne il suo corso per tutto;
e questa parte accresce e quella abbassa,
varia le ripe, varia il letto e 'l fondo,
e fa tremar la terra donde passa;
così fortuna, col suo furibondo
impeto, molte volte or qui or quivi
va tramutando le cose del mondo.
se poi con gli occhi tuoi più oltre arrivi,
cesare e alessandro in una faccia
vedi fra que' che fur felici vivi.
da questo esempio, quanto a costei piaccia,
quanto grato le sia, si vede scorto,
chi l'urta, chi la pigne o chi la caccia.
pur nondimanco al desiato porto
l'un non pervenne, e l'altro, di ferite
pieno, fu a l'ombra del nimico morto.
appresso questi son genti infinite,
che per cadere in terra maggior botto,
son con costei altissimo salite.
con questi iace preso, morto e rotto,
ciro e pompeio, poi che ciascheduno
fu da fortuna infin al ciel condotto.
avresti tu mai visto in loco alcuno
come una aquila irata si trasporta,
cacciata da la fame e dal digiuno?
e come una testudine alto porta,
acciò che 'l colpo del cader la 'nfranga,
e pasca sé di quella carne morta?
così fortuna, non, ch'ivi rimanga,
porta uno in alto, ma che, ruinando,
lei se ne goda e lui cadendo pianga.
ancor si vien dopo costor mirando
come d'infimo stato alto si saglia,
e come ci si viva variando.
dove si vede come la travaglia
e tullio e mario, e li splendidi corni
più volte di lor gloria or cresce, or taglia.
vedesi alfin che tra' passati giorni
pochi sono e' felici; e que' son morti
prima che la lor ruota indrieto torni,
o che voltando al basso ne li porti.
